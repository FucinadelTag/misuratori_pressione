---
# Warning: This file is auto-generated from the Prismic.io CMS. Local changes will overriden on next sync.
layout: blog_post_layout
blog: news
title: >
        Al Cuore Non Piace il Sale

date: 2017-09-01
image: https://prismic-io.s3.amazonaws.com/misuratoripressione/fb6a366ed9dc1eaf9f6190c42bbc1d8f79728793_9f0817221e029e3a2ecf1c879bebaefb--boy-or-girl-food-tips.jpg
fonte: http://www.repubblica.it/salute/2017/08/27/news/il_sale_fa_male_al_cuore-173995251/
summary: >
        Consumarne troppo raddoppia il rischio anche di insufficienza cardiaca. Uno studio presentato al Congresso europeo dei cardiologi rincara la dose: non fa solo aumentare la pressione e non è solo un fattore di rischio per malattia coronarica e infarto.
---

<p>BARCELLONA  - E&#39; il mantra di chi soffre di ipertensione: ridurre l&#39;apporto di sale nell&#39;alimentazione, sempre e comunque. Per l&#39;<strong>Organizzazione Mondiale della Sanità</strong> non dovremmo assumerne più di <strong>5 grammi al giorno</strong>, tenendo presente che il fabbisogno fisiologico si attesta tra i 2 e i 3 grammi al giorno. Ma quasi ovunque il consumo è superiore. <strong>In Italia è il doppio di quanto consigliato</strong>, con in aggiunta la difficoltà a ridurlo dovuta al fatto che circa il 70% di quello che consumiamo viene dagli alimenti confezionati. </p>

<p>Ma il problema resta: l&#39;assunzione di cloruro di sodio è una delle <strong>principali cause della pressione alta</strong> e un fattore di rischio di malattia coronarica e infarto. Ora uno studio presentato oggi al congresso della Società Europea di Cardiologia, a Barcellona rincara la dose. E mostra come un elevato consumo di sale sia associato anche a un rischio doppio di insufficienza cardiaca, una delle malattie cardiovascolari più diffuse in Europa, ma nella quale il ruolo di questa sostanza non era ancora chiaro. “Al cuore non piace il sale: un&#39;assunzione eccessiva di questa sostanza aumenta in modo significativo il rischio di <strong>insufficienza cardiaca</strong>, indipendentemente dai valori della pressione”, dice infatti Pekka Jousilahti del National Institute for Health and Welfare di Helsinki, in Finlandia.<br><br></p>

<p>Jousilahti ha presentato uno studio prospettico relativo a un campione di 4630 individui, sia maschi che femmine tra i 25 e i 64 anni di età, che avevano partecipato a due importanti studi scandinavi tra il 1979 e il 2002. Il campione è stato sottoposto a questionario sulla salute generale (peso, altezza, pressione) e ad analisi del sangue e delle urine raccolte nell&#39;arco di 24 ore, per calcolare la quantità di sale assunta (una concentrazione di 17,1 millimole per millilitro rinvenuta in 100 millilitri di urina equivaleva a un grammo di sale assunto). In base ai risultati, i partecipanti sono stati suddivisi in cinque classi di consumo: meno di 6,8g di sale al giorno, da 6,8 a 8,8g, da 8,8 a 10,9g, da 10,96 a 13,7g e oltre i 13,7g di sale al giorno.<br><br>Nel corso del follow up, durato dodici anni, Jousilahti e i suoi colleghi hanno individuato i casi di insufficienza cardiaca, rintracciando gli eventi in base ai registri ospedalieri, alle richieste di rimborso di farmaci e alle cause di morte nel registro nazionale. Aggiustando i dati per età, sesso, area geografica e appartenenza a una delle classi fasce di assunzione, i ricercatori hanno così stabilito l&#39;aumento del rischio di insufficienza cardiaca: fatto pari a 1 il rischio di chi consuma meno di 6,8 grammi di sale al giorno, questo cresce a 1,13 nella seconda, 1,45 nella terza, 1,56 nella quarta fino quasi a raddoppiarsi (1,75) per chi consuma oltre 13,7 grammi di sale al giorno. “<strong>Probabilmente la quantità ideale di sale è addirittura inferiore ai 6,8 grammi al giorno</strong>”, ha detto il ricercatore finlandese. Ma per raggiungere questo obiettivo, ha continuato Jousilahti, abbiamo bisogno anche della collaborazione dell&#39;industria alimentare. Che piacciano al palato, ma anche al cuore.</p>

<p>
    <a href="http://www.repubblica.it/salute/2017/08/27/news/il_sale_fa_male_al_cuore-173995251/" target="_blank">Fonte</a>
</p>